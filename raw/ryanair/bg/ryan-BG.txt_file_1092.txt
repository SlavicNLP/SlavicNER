„Райънеър“ ще изплаща компенсации до 10 дни

Ryanair обещава, че ще изплаща компенсации за закъснели или отменени полети по-бързо от която и да е друга авиокомпания – до 10 дни. "Ще плащаме всички валидни искове в рамките на 10 дни", каза главният маркетингов директор на авиокомпанията Кени Джейкъбс, цитиран от "Индипендънт". Понастоящем времето за изплащане на подобни компенсации в авиокомпанията е четири седмици. Съгласно европейските правила за правата на пътниците, при закъснение от три часа или повече при пристигането до местоназначението или при отмяна на полет в кратък срок, пасажерите имат право на обезщетение. За полети под 1500 км обезщетението е в размер на 250 евро; за по-дълги полети - 400 евро. Авиокомпаниите може да не плащат компенсации в случай на "извънредни обстоятелства". За такива се считат стачки на служителите, отговарящи за въздушния трафик или лошото време. Но проблеми със самолетите или стачки на персонала на авиокомпаниите не са сред тях. В Мадрид бе създадено специално звено от 150 служители за обслужване на клиенти за обработване на искове и жалби.
