Ryanair kvůli stávce zruší v pátek 24 letů mezi Irskem a Británií

Irská nízkonákladová letecká společnost Ryanair hodlá kvůli stávce irských pilotů v pátek zrušit asi jedno procento spojů mezi Irskem a Británií. Uvedla to agentura Reuters. Piloti, kteří mezi jiným požadují transparentnější systém odměňování, zorganizovali na červenec tři stávky, první byla minulý týden, dvě další budou 20. a 24. července. Na konec července vyhlásil stávku také palubní personál Ryanairu ve čtyřech dalších státech. Aerolinky v úterý uvedly, že počítají se zrušením 24 ze zhruba 2300 letů, protože asi 100 z 350 pilotů irské základny bude stávkovat.
