Problémy aerolinek: Air France sužují stávky a spory o platy. Alitalia vyhlíží nápadníky

Odborářům z francouzské letecké společnosti Air France a jejímu vedení se nedaří dohodnout na zvýšení platů. Už několik týdnů proto s přestávkami stávkuje část pilotů, palubního a pozemního personálu. Aerolinky kvůli tomu přichází zhruba o 25 milionů eur za každý den stávky. Celkem tak ztratily 220 milionů eur, tedy v přepočtu 5,6 miliardy korun, připomněl francouzský deník Le Monde. A tato částka ještě vzroste. Část zaměstnanců Air France nepřišla do práce včera a nedorazí ani dnes. Odhaduje se, že kvůli tomu aerolinky zruší asi 30 procent všech letů, z toho 45 procent letů na dlouhé vzdálenosti. Další stávky jsou naplánované i na příští týden, a to na pondělí a úterý.
