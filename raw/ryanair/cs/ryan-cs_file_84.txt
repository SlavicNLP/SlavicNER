Ceny letenek nerostou, ale jen zdánlivě: Připlácíme si za každou drobnost

Náklady na létání se zvyšují. Alarmující je růst cen ropy, a tedy i pohonných hmot, jež pro aerolinky představují jeden z nejdůležitějších výdajů. Kromě toho je čím dál více cestujících, kteří vědí, že mají právo požadovat odškodnění za zpožděný let, a také je využívají. Například letecká společnost Wizz Air v letošním prvním kvartálu už vyplatila devět milionů eur na odškodném za zrušené nebo výrazně zpožděné lety (bylo jich 145 a 306). Je to třikrát více než za stejné období loni. Dalším velkým výdajem jsou náklady na práci. Zaměstnanců je nedostatek, chybějí zvláště piloti, takže je třeba je dobře zaplatit. Aerolinky ovšem snižují náklady, kde jen mohou.
