BRETT: Jak jsme v lednu letěli 2 241,9 kilometrů do ráje


Vyjeli jsme z Ostravy do Prahy přes Jablonné v Podještědí. Ne, nejsme blázni, museli jsme odevzdat chlupatého vnuka babičce s dědou (ti už měli od října taky nervy – ne z letů, ale jak zvládnou na týden dva psy, z toho jednoho poďesa – hádejte, koho tím myslím). Pauza – jdu se napít. Nadešel onen osudový den. Ve 4:00 budíček do mrazivého zasněženého rána (spíš ještě noci), dobalení drobností (stokrát jsme překontrolovali letenky a občanské průkazy – myslím, že má z toho Peterko tik), ve 4:40 sedáme do auta (kontrolujeme letenky a občanské průkazy) a máma se s námi řítí ku Praze jak Eliška Junková ( pro neználky ). V 6:00 metro, v 7:00 Letiště Václava Havla (opětovné překontrolování letenek a občanských průkazů – jestli Peterko neměl tik do této chvíle, teď už ho mít musí). Řítíme se k bezpečnostní kontrole, protože na místě se odbavují jen amatéři, sundáváme bundy, pásky, vytahujeme léky a dokonce se musíme i zout! Naštěstí jsme si vzali hodobóžové fusekle, přeci se letíme ukázat na západ.
