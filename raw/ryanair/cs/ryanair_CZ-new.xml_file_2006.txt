Piloti SAS si vymohli vyšší platy, stávka končí. Aerolinkám hrozil bankrot

Piloti skandinávských aerolinek SAS oznámili ukončení týdenní stávky, která postihla přibližně 4000 letů a 380 tisíc cestujících. Stalo se tak poté, co se piloti dohodli s vedením společnosti na svých pracovních podmínkách, uvedla agentura AFP. SAS se dohodly s odbory na zvýšení mezd o 3,5 procenta v letošním roce v rámci nové tříleté kolektivní smlouvy, poznamenala agentura Reuters.

„Piloti SAS dosáhli dohody s vedením o podpisu nové kolektivní smlouvy,“ uvedlo v komuniké švédské sdružení dopravních pilotů s tím, že v důsledku neprodleně ukončuje pozastavení práce. „S ulehčením mohu oznámit našim zákazníkům a našim zaměstnancům, že tento konflikt máme za sebou,“ uvedl šéf aerolinek Rickard Gustafson na tiskové konferenci v sídle společnosti.
