Brno chce letecké linky do celého světa. Investuje do nich miliony

Dopravní spojení se zahraničím. Odpověď řady manažerů velkých firem na dotaz, co je nejpalčivějším nedostatkem Brna, je stejná. A kromě výstavby dálnice na Vídeň, o které se posledních šest let už jen mluví, v této souvislosti zaměstnavatelé tisíců lidí nejčastěji zmiňují brněnské letiště.

Z toho sice turisté odlétají s cestovkami na dovolenou, pravidelné linky, jež by dostaly cestující dále do světa, ale chybí. To by se teď mělo změnit.

Brněnští radní schválili vznik městské společnosti, která bude mít za cíl některého dopravce nalákat. V minulých měsících se mluvilo například o německé Lufthanse, která chce ve středu Evropy expandovat a Brno zmiňuje jako jednu z oblastí zájmu.

„Dostat se dnes letecky do Brna není jednoduché a napojení na velký evropský letištní uzel by Brno propojilo s řádově stovkami dalších měst,“ uvedl brněnský primátor Petr Vokřál (ANO).
