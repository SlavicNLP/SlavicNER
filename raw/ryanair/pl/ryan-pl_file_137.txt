Kolejne problemy Ryanaira. Tym razem polscy turyści koczują na wyspie

W niedzielne popołudnie prawie dwustu turystów miało wrócić do Polski z wakacji w Hiszpanii. Jednak samolot czarterowy linii Ryanair Sun, którym mieli lecieć, nie wystartował. Jak podaje RMF FM, jedno z biur podróży, które organizowały wyjazd, miało już zorganizować powrót dla swoich klientów. Nie wiadomo, co z pozostałymi.

Większość pechowych podróżnych wyjechało z biurem TUI, a ponad 50 osób jest pod opieką firmy Neckermann. Turyści są już zmęczeni przedłużającym się oczekiwaniem. – Wszyscy mamy dzieci. My mamy już akurat dzieci w wieku 12 lat, ale mamy znajomego, który ma dzieci w wieku roczek i 2,5-roku, czyli tragedia – mówi radiu pan Marcin. Ryanair wciąż nie poinformował o przyczynach opóźnienia . Nieoficjalnie mówi się, że chodziło o usterkę samolotu. Jednak w ostatnim czasie irlandzki przewoźnik boryka się ze strajkami pracowników, które powodują opóźnienia i odwołania lotów.
