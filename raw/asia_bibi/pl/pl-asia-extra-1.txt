Decyzja Sądu Najwyższego Pakistanu o podtrzymaniu wyroku uniewinniającego Asię Bibi to długo oczekiwane pozytywne zakończenie procesu – powiedziała we wtorek Federica Mogherini, szefowa unijnej dyplomacji. Ponadto w imieniu Wspólnoty wezwała władze Pakistanu do zapewnienia bezpieczeństwa chrześcijance i jej rodzinie.

 

Przypomnijmy, Najwyższy Sąd Pakistanu odrzucił we wtorek wniosek o ponowne rozpatrzenie sprawy Asii Bibi – chrześcijanki oskarżonej o bluźnierstwo przeciwko Mahometowi. Tym samym podtrzymał swą październikową decyzję o uwolnieniu kobiety.

 

„Oczekujemy, że rząd Pakistanu będzie kontynuował podejmowanie odpowiednich środków, aby zapewnić bezpieczeństwo Asi Bibi i jej rodzinie, tak jak robiłby to w przypadku każdego obywatela Pakistanu” – napisała w oświadczeniu Frederica Mogherini. Dodała, że Unia Europejska będzie „nadal bronić praw podstawowych na całym świecie i zabiegać o ich ochronę i wzmocnienie”.
