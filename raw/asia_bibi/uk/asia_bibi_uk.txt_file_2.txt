Пакистан: чоловік виправданої християнки просить Захід про притулок Родина пакистанської християнки Азії Бібі, засудженої до страти, але згодом виправданої, побоюється за свою безпеку та просить західні країни про притулок. Після протестів ісламістів її справу переглянуть.

Чоловік пакистанської християнки Азії Бібі , якій суд скасував смертний вирок за богохульство, і яку закликають стратити радикальні ісламісти, у неділю, 4 листопада, попросив західні країни про притулок. У відеозверненні, записаному британською Пакистанською християнською асоціацією, Ашіг Масіх звернувся до прем'єр-міністерки Великобританії Терези Мей, президента США Дональда Трампа та прем'єра Канади Джастіна Трюдо із проханням допомогти родині виїхати з Пакистану. "Будь ласка, допоможіть нам, ми в біді в Пакистані. Ми живемо зараз у сильному страху", - сказав він. В інтерв'ю DW Ашіг Масіх повідомив, що родина почувається в небезпеці після того, як було вирішено, що виправдувальний вирок для його дружини може бути оскаржений. Він з доньками переїхав у інше місце з міркувань безпеки. Чоловік також побоюється, що на його дружину можуть скоїти напад у в'язниці. "Нинішня ситуація для нас дуже небезпечна. Ми не маємо захисту і ховаємось тут і там, часто змінюючи місце, - сказав Масіх. Як повідомлялося, напередодні з міркувань безпеки адвокат жінки залишив Пакистан.
