PÁKISTÁN Manžel pákistánské křesťanky žádá o pomoc.

Pákistánská policie zadržela přes 150 lidí při demonstracích islamistů, kteří protestovali proti osvobozujícímu verdiktu nad křesťankou Asiou Bibiovou. Ta byla odsouzena k trestu smrti za urážku proroka Mohameda a ve středu ji Nejvyšší soud zprostil viny. To ale vyvolalo protesty, které skončily až po slibu vlády, že Bibiovou zatím z vězení nepropustí. Manžel Bibiové Ašik Masíh o víkendu požádal o pomoc Británii, USA a Kanadu. &FilledSmallSquare; ČESKO Vymáhání reparací není pro vládu aktuální. Česká vláda nepovažuje v tuto chvíli za aktuální otázku požadavku na vymáhání reparací od Německa. Vymáhat odškodnění by nepokládala za šťastné. Uvedl to předseda vlády Andrej Babiš (ANO) v odpovědi na písemnou interpelaci poslance KSČM Jiřího Valenty, která se týkala nároku české strany na případné reparace od Německa. Valenta svojí interpelací reagoval na záměr Polska, které chce od Německa vymáhat odškodnění.
