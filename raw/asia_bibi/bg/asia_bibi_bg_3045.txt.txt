Асия Биби на крачка от свободата

Върховният съд на Пакистан обяви, че е "отхвърлил петицията", за да преразгледа случая с Асия Биби, християнката, която прекара осем години в затвор, обвинена в богохулстване срещу исляма.
 
През 2010 година тя беше осъдена, след като беше обвинена в обида срещу пророка Мохамед. Върховният съд на Пакистан  отмени присъдата и смъртното наказание през ноември, с аргументите, че няма достатъчно доказателства. 
 
През следващите дни бяха проведени протести, съпроводени с насилие, тъй като ислямските лидери призоваха за бунт срещу съдиите и правителството, с подбудителство за убийството на християнката Асия Биби.
 
Асия Биби прекара последните седмици на тайно място в Пакистан. Тя не може да напусне страната, тъй като искането за обжалването е висящо.
 
„Сега тя трябва да бъде свободна, за да се събере със семейството си и да потърси безопасност в страна по свой избор“, съобщава Amnesty International.
 
Асия Биби е получила предложения за убежище от редица страни. Тя е омъжена и има пет деца. Хиляди християни по света се молят страданието на Асия окончателно да приключи, макар че все още съществува опасност за живота ѝ.
