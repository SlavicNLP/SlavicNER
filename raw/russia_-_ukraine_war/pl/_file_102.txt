Ukraina: Zełenski: mamy z premierem Johnsonem wspólną wizję, jak kroczyć ku zwycięstwu

Mamy z brytyjskim premierem Borisem Johnsonem wspólną wizję tego, jak kroczyć ku zwycięstwu - oświadczył w piątek prezydent Ukrainy Wołodymyr Zełenski. Tego dnia po raz drugi od początku rosyjskiej inwazji do Kijowa przybył szef brytyjskiego rządu.

Zełenski poinformował podczas wystąpienia dla mediów, że podczas spotkania z Johnsonem szczegółowo omówiono sytuację na froncie, a także możliwości obrony Ukrainy przed rosyjskimi siłami. "Mamy wspólną wizję tego, jak kroczyć ku zwycięstwu. Bo właśnie taki wynik potrzebny jest Ukrainie - zwycięstwo naszego państwa" - dodał. Przekazał, że rozmawiał też z Johnsonem o konieczności zwiększenia dostaw ciężkiego uzbrojenia. Jak podkreślił, najważniejszym obecnie jest zagwarantowanie Ukrainie obrony przeciwlotniczej. "Zaczęliśmy kroczyć w tym kierunku" - zapewnił. Prezydent ocenił, że pomoc w obronie przed rosyjskimi rakietami powinna być priorytetem dla ukraińskich partnerów. Poruszono też temat ukraińskich potrzeb finansowych i gospodarczych. Zełenski podkreślił, że na Ukrainie w związku z bombardowaniami obiektów naftowych jest deficyt paliwa. Rozmawiano również o przygotowaniach do sezonu grzewczego. Zełenski podziękował Johnsonowi za gotowość pomocy. Strony omówiły także m.in. kwestię wzmocnienia sankcji na Rosję i temat gwarancji bezpieczeństwa dla Ukrainy. (https://tinyurl.com/3p4e2yax)
