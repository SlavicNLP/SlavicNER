MSZ Ukrainy: Rosja zbombardowała Syrię, a teraz sprzedaje jej kradzione zboże

CNN poinformował 12 maja, powołując się na zdjęcia satelitarne, że rosyjski frachtowiec Matros Pozynich, 11 maja przybił do syryjskiego portu Latakia, po tym jak nie przyjęły go porty w Egipcie i Libanie. Na pokładzie frachtowca ma znajdować się 30 tysięcy ton zboża wywiezionego przez Rosjan z Ukrainy. MSZ Ukrainy informowało władze Egiptu i Libanu o pochodzeniu zboża, dlatego ostatecznie frachtowcowi nie pozwolono wpłynąć ani do Aleksandrii, ani do Bejrutu.

"Rosja popełniła tu trzykrotną zbrodnię: zbombardowała Syrię, tymczasowo okupuje część Ukrainy i próbuje sprzedać ukraińskie zboże, skradzione na Ukrainie, Syrii. Chciałbym przypomnieć każdemu zaangażowanemu w ten ciemny interes, że kradzież nigdy nie popłaca. Każdy, uczestniczący w sprzedaży, transporcie, zakupie skradzionego nam zboża, bierze udział w tym przestępstwie. Działania takich osób będą miały odpowiednie konsekwencje prawne (...). Zrobimy wszystko, co możemy, by uczynić życie takich osób tak trudnym, jak to jest możliwe" - oświadczył szef MSZ Ukrainy, Dmytro Kułeba.

MSZ Ukrainy ostrzega potencjalnych klientów Rosji, że zboże przewożone przez rosyjskie frachtowce może pochodzić z Ukrainy, z której zostało nielegalnie wywiezione.

W oświadczeniu ukraińskiego MSZ czytamy, że Kijów "zdecydowanie sprzeciwia się działaniom Rosji dysponującej zbożem bezprawnie zagarniętym od ukraińskich rolników". "Rosja raz jeszcze udowadnia przestępczą naturę jako państwo grabieżcze" - kontynuuje MSZ Ukrainy. MSZ Ukrainy wylicza, że Rosja skonfiskowała na Ukrainie co najmniej 400-500 tys. ton zboża wartego ponad 100 mln dolarów. Frachtowce wypełnione skradzionym na Ukrainie zbożem wypływają z Sewastopola - portu na okupowanym przez Rosję od 2014 roku Krymie. MSZ Ukrainy wzywa międzynarodową społeczność do "zaostrzenia sankcji wobec Rosji, by powstrzymać agresję zbrojną i uniknąć dalszej katastrofy humanitarnej i pogorszenia się globalnego bezpieczeństwa żywnościowego".
