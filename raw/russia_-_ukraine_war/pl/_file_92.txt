Nagła rezygnacja prezesa naftowego giganta. W tle Putin

Po 30 latach prezes rosyjskiego giganta naftowego zrezygnował ze stanowiska. Prezes Łukoilu Wagit Alekperow to jeden z najbogatszych ludzi na świecie, który fotel prezesa zajmował od 1993 roku. Dziś określany jest jako "największy przegrany wojny".

Prezes Łukoilu Wagit Alekpierow po 30 latach odszedł ze stanowiska. Informację podał białoruski portal Nexta i włoski dziennik "La Repubblica". Rosyjski oligarcha jest jednym z najbogatszych ludzi na świecie. Według Bloomberga jego majątek wynosił przed wojną prawie 23 mld dolarów. Od 13 kwietnia bogacz objęty jest brytyjskimi sankcjami, przez co media określiły go jako największego przegranego wojny na Ukrainie. W ciągu jednego dnia jego majątek miał skurczyć się o ponad 6 mld dolarów, a w ciągu kilku kolejnych dni Rosjanin stracił 60 proc. środków. Co ciekawe Alekperow okazał się poniekąd wizjonerem, ponieważ jeszcze w 2017 roku ostrzegał, że rosyjskie firmy powinny przygotowywać się na zachodnie sankcje. Według informacji z końca marca oligarcha posiada 3,11 proc. akcji Łukoil i prawo głosu, a także jest beneficjentem 5,3 proc. akcji bez prawa głosu. Po wybuchu wojny Łukoil namawiał do jak najszybszego zakończenia konfliktu. Alekpierow urodził się w Baku w 1950 roku. Pochodzi z rodziny pracowników naftowych i w tym kierunku kształcił się w późniejszym czasie. Podczas studiów w Instytucie Nafty i Chemii Państwowego Uniwersytetu Azerbejdżanu pracował w Kasmorniefcie, a od 1979 roku był zastępcą dyrektora produkcji. Niecałe 10 lat później został dyrektorem Kogałymnieftiegaz. Związany był także z rosyjską polityką. Został wiceministrem przemysłu naftowego i gazowego ZSRR. Po upadku Związku Radzieckiego połączył kierowane przez siebie przedsiębiorstwa w Łukoil.

Wielka Brytania nałożyła sankcje na kolejnych 206 osób i podmiotów z Rosji lub powiązanych z Rosją w odpowiedzi na napaść tego kraju na Ukrainę. Wśród osób objętych sankcjami są Wiktor Medwedczuk, prorosyjski polityk z Ukrainy, który dzień wcześniej został schwytany przez siły ukraińskie, a także rosyjski magnat naftowy i szef koncernu Łukoil, Wagit Alekpierow. Ale zdecydowana większość - 178 osób i podmiotów - jest bezpośrednio związana lub zaangażowana we wspieranie separatystycznych regionów na wschodzie Ukrainy, gdzie Rosja obecnie koncentruje swoje działania militarne. W tej grupie są m.in. były samozwańczy premier Donieckiej Republiki Ludowej Ołeksandr (Aleksandr) Ananczenko i obecny premier Ługańskiej Republiki Serhij (Siergiej) Kozłow.
