Parlamenty Estonii i Łotwy: Rosja dokonuje ludobójstwa na Ukrainie

Jak napisali deputowani do Riigikogu, estoński parlament uznaje za ludobójstwo działania Sił Zbrojnych Federacji Rosyjskiej oraz jej władz wojskowych i politycznych, skierowanie przeciwko ludności Ukrainy podczas rozpoczętej 24 lutego 2022 roku agresji.

Parlament w Tallinie wezwał także ciała ustawodawcze innych krajów oraz instytucje międzynarodowe do podjęcia takiej samej decyzji o uznaniu tych czynów za ludobójstwo, udzielenie wsparcia międzynarodowym instytucjom oraz stworzenie międzynarodowego trybunału.

Posłowie do Riigikogu poparli także wzmocnienie międzynarodowych sankcji na Rosję, w tym zakończenie handlu nośnikami energii z Moskwą „bez wyjątków”. Estońscy deputowani wzywają także do zwiększenia dostaw wojskowych oraz humanitarnych na Ukrainę.

Podobnie brzmi uchwała Saeimy , łotewskiego parlamentu, także przyjęta jednogłośnie. Politycy w Rydze uznali działania rosyjskiej armii za ludobójstwo, a także wspierają międzynarodowe inicjatywy mające na celu dokumentowanie zbrodni dokonywanych przez agresorów oraz śledztwo prowadzone przez Międzynarodowy Trybunał Sprawiedliwości.

"Saeima kategorycznie potępia agresję militarną Federacji Rosyjskiej na Ukrainę, przeprowadzoną ze wsparciem i zaangażowaniem reżimu na Białorusi" – piszą deputowani. Łotewski parlament odniósł się także do katastrofy humanitarnej w Mariupolu. – Rosyjskie wojsko uniemożliwia mieszkańcom opuszczenie miasta lub zabija ich w czasie ucieczki, niszczy miejską infrastrukturę, magazyny żywności oraz blokuje dostawy jedzenia, leków i wody – przypomina Saeima w oświadczeniu.

Posłowie, podobnie jak deputowani w Tallinie, także wezwali kraje Unii Europejskiej do zaprzestania importu rosyjskich surowców energetycznych.
