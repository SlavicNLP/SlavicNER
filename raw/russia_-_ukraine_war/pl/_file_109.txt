Kolejne 500 mln euro wsparcia dla Ukrainy od UE. Blisko porozumienie ws. embarga?

Borrell wyraził też przekonanie, że już w nadchodzących dniach państwa członkowskie osiągną porozumienie w kwestii embarga na rosyjską ropę.

Rozmawiając z dziennikarzami przy okazji spotkania ministrów spraw zagranicznych G7 w północnych Niemczech dyplomata poinformował, że wsparcie militarne dla Ukrainy, o którym zdecydowała Wspólnota, obejmuje dostawę ciężkiej broni, takiej jak czołgi i artyleria, i zwiększy pomoc UE dla Kijowa do wysokości 2 mld euro.

Josep Borrell zapowiedział zwiększenie presji na Rosję poprzez kolejne sankcje gospodarcze i kontynuowanie międzynarodowej izolacji Moskwy. Powiedział też, że jest optymistą, jeśli chodzi o uzgodnienie embarga na rosyjską ropę. - Jestem pewien, że się porozumiemy. Potrzebujemy zgody w tej sprawie i ją osiągniemy. Musimy pozbyć się uzależnienia od ropy od Rosji – powiedział Borrell. - Jeżeli nie będzie porozumienia na szczeblu ambasadorów, to podczas poniedziałkowego spotkania od ministrów musi wyjść impuls polityczny w tej kwestii.
