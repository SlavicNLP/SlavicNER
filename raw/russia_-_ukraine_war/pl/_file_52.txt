Premierzy Hiszpanii i Danii obiecali w Kijowie dalsze wsparcie dla ukraińskiej armii (aktualizacja)

Premierzy Hiszpanii i Danii, Pedro Sanchez i Mette Frederiksen, którzy spotkali się w czwartek w Kijowie z prezydentem Ukrainy Wołodymyrem Zełenskim, zadeklarowali dalszą pomoc dla ukraińskich sił zbrojnych.

Jak obiecał Sanchez, Hiszpania wyśle na Ukrainę 200 ton amunicji i sprzętu. Z kolei Frederiksen zapowiedziała, że jej kraj udzieli Ukrainie dalszej pomocy wojskowej o wartości 90 mln dolarów i poprze dalsze sankcje wobec Rosji. Występujący na tej samej konferencji prasowej Zełenski powiedział, że około 120 tys. cywilów nie może opuścić oblężonego miasta Mariupola na południowym wschodzie kraju. Odnosząc się do wcześniejszych uwag rosyjskiego ministra obrony Siergieja Szojgu, prezydent Ukrainy oświadczył, że siły rosyjskie kontrolują większość terytorium Mariupola, ale wojska ukraińskie pozostają w części miasta. Ostatnim bastionem oporu jest kombinat metalurgiczny Azowstal.
