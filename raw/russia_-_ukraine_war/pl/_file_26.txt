Ciężki ostrzał w zakładach Azowstal. Biden zapowiada nową pomoc dla Ukrainy [RELACJA NA ŻYWO]

Ciężki ostrzał w zakładach Azowstal. Zgłoszono również starcia na terenie zajezdni tramwajowej w Mariupolu — informuje portal LiveUAMap. Przypomnijmy, że jeszcze dziś rano prezydent Rosji Władimir Putin na spotkaniu z ministrem obrony Siergiejem Szojgu nazwał szturm na strefę przemysłową Azowstal w Mariupolu "irracjonalnym" i nakazał jego odwołanie. Pojawiło się wideo przedstawiające dość spektakularnie wyglądający moment zestrzelenia rosyjskiego śmigłowca.

Zastępca sekretarza stanu USA Wendy Sherman powiedziała w Brukseli, że Rosja nie osiąga swoich celów podczas inwazji na Ukrainę i że częściowo powodem tego są zachodnie sankcje. - To, do czego dążymy, to strategiczna porażka (prezydenta Rosji) Władimira Putina i Kremla. I wierzę, że to już się dzieje, że bez względu na to, co się stanie, Ukraina przetrwa – oświadczyła Sherman podczas wydarzenia zorganizowanego przez brukselski think tank Friends of Europe.

Walki na Donbasie, o ile Rosja nie odpuści, potrwają jeszcze wiele tygodni. Tak uważa dr Jacek Raubo , który ocenia, że armia Putina jest w stanie osiągnąć jedynie niewielkie sukcesy. — Może zdobyć tzw. przewagę taktyczną, to znaczy opanować kilka mniejszych miejscowości, ale Rosja nie ma potencjału na znaczące przełamanie linii frontu. Zanosi się na długie, obustronne walki na wyniszczenie, które nie muszą zakończyć się 9 maja — mówi ekspert do spraw bezpieczeństwa.

Fala uderzeniowa i odłamki powybijały szyby w czterech wagonach pociągu relacji Zaporoże-Lwów — poinformowały w czwartek ukraińskie koleje państwowe Ukrzaliznycia, nie precyzując, co ją spowodowało. Zaznaczono, że nikt nie został ranny, pociąg jedzie dalej, a okna zostaną wymienione w dalszej części trasy. Zaapelowano do pasażerów, by podczas alarmu przeciwlotniczego zamykali okna i nie przebywali naprzeciwko ich.

Według danych wywiadu w kwietniu z arsenałów w Ussuryjsku w Kraju Nadmorskim zabrano 18 radzieckich samobieżnych haubicoarmat Msta-S. Z arsenału w Omsku wzięto 28 samobieżnych haubic Akacja. Do bazy sprzętu w Nowoczerkasku w obwodzie rostowskim (graniczącym z Ukrainą) skierowano z obwodu swierdłowskiego na Uralu również haubice Akacja, Msta-S oraz 20 haubic samobieżnych Goździk. Z obwodu irkuckiego zabrano zaś 11 systemów rakietowych Toczka-U i 15 systemów Uragan.

"Mój syn wyjechał w 2012 roku do krewnych w Rosji, a następnie w 2017 roku ukończył szkołę wojskową w Omsku i rozpoczął służbę w rosyjskiej armii. Synu, wróć na Ukrainę. Przecież wiesz, jacy spokojni i pracowici ludzie zamieszkują nasz kraj. Tutaj żyje cała twoja rodzina, tutaj jest pochowany twój tata i dziadkowie, tutaj jest twój dom. Błagam, złóż broń i wróć w rodzinne strony, gdzie wszyscy na ciebie czekają" - powiedziała matka rosyjskiego żołnierza, przytoczona w środę przez SBU.

Według ukraińskich służb zastępca rady miejskiej stanął po stronie wroga. Mając dostęp do dokumentów, zebrał i przekazał tzw. rosyjskiemu kuratorowi, informacje dotyczące proukraińskich polityków, działaczy, funkcjonariuszy organów ścigania i uczestników działań wojennych na wschodzie Ukrainy. Ponadto podejrzany wezwał urzędników regionu do współpracy z okupantami i aktywnie uczestniczył w tworzeniu prorosyjskich materiałów propagandowych.

W Donbasie Rosjanie kontynuują prowadzone na dużą skalę ataki artyleryjskie i naloty bombowe, ale rozwijają również swoje zaplecze logistyczne i systemy dowodzenia potrzebne do przeprowadzania większej ofensywy - napisano w najnowszym raporcie ISW. Odnotowano, że jak na razie, podczas trwającego od kilku dni nowego natarcia, siły rosyjskie nie osiągnęły żadnego większego zwycięstwa, ani nie wykazały nowych zdolności, które pozwoliłyby im prowadzić z sukcesem atak na kilku kierunkach równocześnie.

Wojska rosyjskie dokonały małych postępów w swojej ofensywie na ukraińskim Donbasie, zajęły kilka mniejszych miejscowości w okolicach Siewierodoniecka i koncentrują się na próbie zdobycia Rubiżnego i Popasnej - informuje w czwartek amerykański Instytut Badań nad Wojną (ISW).

Dziennikarz Onetu znajduje się w stolicy Ukrainy, skąd relacjonuje kolejne wydarzenia w trakcie wojny wywołanej przez Rosję w Ukrainie. Tym razem Marcin Wyrwał dzieli się relacją z drogi ze Lwowa do Kijowa oraz relacjonuje, jak zmieniła się ta trasa w ciągu dwóch tygodni.
