Evropská rada zasedla. Lídři požadují uvalit sankce na Rusko

„Musíme mluvit o sektorových a také ekonomických sankcích,“ řekl při příchodu na Evropskou radu litevský prezident Gitanas Nauseda. „Musíme udělat vše pro to, abychom zabránili nejhoršímu scénáři, který nemůžeme vyloučit,“ uvedl. Podle něj Ukrajina a další země na východě Evropy „pravděpodobně čelí nejnebezpečnější situaci za posledních 30 let“. Lotyšský premiér Krišjánis Kariňš zase řekl, že unijní lídři musí zvážit „širokou škálu sankcí“. Podle něj je třeba mít připravené „jasné sankce, jasné reakce“ pro případ, že by se naplnila varování Washingtonu a Kyjeva ohledně možné ruské invaze. Rada řeší zkrácení platnosti „covidpasů“ Jednání Evropské rady začalo tématem vývoje pandemie covid-19. Lídři hovoří mimo jiné o tom, jaké by měly být intervaly pro podávání posilujících dávek očkování a jak dlouho by se lidem měly po poslední dávce očkování uznávat vakcinační potvrzení. Na stole je podle slovenského premiéra Eduarda Hegera návrh na zkrácení platnosti „covidpasů“ na devět měsíců v celé EU. Důležitým tématem pro zástupce všech členských zemí jsou také vysoké ceny energií a možnost využívat jádro a plyn jako náhražku za odstavované uhelné elektrárny. Tu podporuje vedle Česka zejména Polsko. „Plynové elektrárny produkují méně emisí a jaderné vůbec žádné a jako takové je potřebujeme na daších 30 či více let,“ prohlásil polský premiér Mateusz Morawiecki při příchodu na jednání. Evropští lídři však ve způsobu boje s vysokými cenami energií nejsou zajedno. Lídři Francie či jihoevropských zemí chtějí prosazovat reformu trhu s energiemi, premiéři Polska či Česka kritizují fungování systému emisních povolenek. Babiš na středeční tiskové konferenci kritizoval, že se s povolenkami obchoduje jako s akciemi. „Není normální, aby emisní povolenky stály v lednu třicet tři euro a dnes devadesát,“ stěžoval si.
