Euro kleslo na dvacetileté minimum. Uzavření Nord Streamu vyvolává obavy o ekonomiku

E uro v pondělí kleslo na nejnižší úroveň za téměř 20 let, sestoupilo pod 0,99 USD. Přerušení dodávek plynovodem Nord Stream 1 totiž prohloubilo obavy o evropskou ekonomiku. Kolem 8:00 SELČ vykazovala jednotná evropská měna pokles o zhruba 0,7 procenta a pohybovala se v blízkosti 0,9880 USD.

Ruský státní plynárenský podnik Gazprom přerušil dodávky plynu potrubím Nord Stream 1 ve středu. Zdůvodnil to dalšími údržbářskými pracemi, které měly skončit v sobotu ráno. V pátek ale Gazprom uvedl, že provedená údržba odhalila v kompresorové stanici únik oleje a že plynovod kvůli tomu zůstane mimo provoz. Nord Stream 1 přepravuje plyn z Ruska do Německa po dně Baltského moře a je hlavní trasou pro dodávky ruského plynu do Evropské unie. Situace kolem dodávek ruského plynu se zkomplikovala, když Rusko v únoru zahájilo útok na Ukrajinu a Evropská unie v odvetě přijala sérii protiruských sankcí.
