Evropa pálí více plynu k výrobě elektřiny než vloni. Navzdory slibům o úsporách

Evropa letos od počátku roku do konce července spálila více plynu určeného na výrobu elektřiny než za stejné období loňského roku, třebaže se členské státy EU zavázaly kvůli cenám energií snížit spotřebu plynu o 15 procent. Uvedl to server EU Observer s odvoláním na analýzu společnosti Rystad Energy. Spáleného plynu na elektřinu bylo meziročně o 4,28 procenta více, což na množství vyprodukovaného proudu znamená o 13,2 terawattů více. Uhlí pak bylo spáleno o 11,9 procenta více.



Na vině je to, že ubylo vygenerované elektřiny z jiných zdrojů, a tak musí sedmadvacítka pálit více plynu a uhlí. Zvláště těžce zasažena byla vodní energie, která zajišťuje 16 procent evropské elektřiny. Jak teploty v letních měsících stoupaly, vodní elektrárny musely odvádět vodu nebo se úplně odstavit.
