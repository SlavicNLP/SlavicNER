Vystrčil míří na Ukrajinu, ve vlaku s ním jede i šéf polského Senátu

Praha - Šéf Senátu Miloš Vystrčil (ODS) jede na Ukrajinu, a to na pozvání předsedy Nejvyšší rady Ukrajiny. Na dotaz ČTK to sdělila tajemnice horní parlamentní komory Jana Taušová. Na cestě vlakem doprovází Vystrčila místopředseda Senátu Jiří Růžička (TOP 09), nezávislý senátor Pavel Fischer a také polští senátoři v čele s předsedou komory Tomaszem Grodzkým. Vystrčil dnes brzo ráno na twitteru zveřejnil společnou fotografii senátorů z vlaku s komentářem "Jsou pozvání, která se neodmítají" a hashtagem Senát na Ukrajině.

Před měsícem podnikl cestu do Kyjeva český premiér Petr Fiala (ODS), a to společně se svým polským a slovinským protějškem Mateuszem Morawieckým a Janezem Janšou a s polským vicepremiérem Jaroslawem Kaczyńským. V ukrajinské metropoli se setkali s prezidentem Volodymyrem Zelenskými i premiérem Denysem Šmyhalem. Cílem jejich návštěvy bylo podpořit Ukrajinu. Po nich Kyjev navštívili také šéfka Evropské komise Ursula von der Leyenová, šéf unijní diplomacie Josep Borrell a slovenský premiér Eduard Heger, nedávno také britský premiér Boris Johnson, rakouský kancléř Karl Nehammer a další evropští politici. Senát minulý týden schválil stanovisko, podle něhož Rusko musí nést následky za rozpoutání války proti Ukrajině včetně platby reparací. Horní parlamentní komora také konstatovala, že vraždění civilistů v ukrajinských městech nese všechny znaky válečného zločinu podle mezinárodního práva a že únosy obyvatel Ukrajiny do Ruska jsou neospravedlnitelné. Ruští představitelé, kteří jsou odpovědní za válečné zločiny, musí být podle Senátu postaveni před soud a potrestáni. Téměř totožné usnesení přijala také Sněmovna. Stefančuk se začátkem dubna on-line připojil ke schůzce lídrů parlamentů Česka, Slovenska a Rakouska. Informoval je o nejnovějším vývoji ve své zemi a o tom, jak pokračují boje i snahy o mírová jednání. Stefančuk poděkoval třem středoevropským zemím za pomoc a za vstřícné přijetí ukrajinských uprchlíků. Do Česka podle odhadů dorazilo přes 300.000 Ukrajinců, hlavně žen a dětí. Šéf ukrajinského parlamentu požádal také o uvalení dalších sankcí vůči Rusku a o zabavování majetku ruských oligarchů.
