Američané posílají Ukrajině granáty uskladněné v Izraeli

Spojené státy posílají Ukrajině zásoby své munice uskladněné v Izraeli. S odkazem na zdroje z Pentagonu to ve středu uvedl deník New York Times. O transferu zhruba 300 tisíc dělostřeleckých granátů ráže 155 milimetrů rozhodl Washington ještě ve chvíli, kdy v čele Izraele stál Jair Lapid.

Vztahy Izraele s Ruskem jsou od ruské invaze na Ukrajinu v únoru loňského roku pod drobnohledem a ukrajinští představitelé izraelské vládě vytýkají, že jejich zemi nabízí jen omezenou podporu a podřizuje se ruskému tlaku.

S Moskvou se totiž Izraelci snaží udržet funkční vztahy, například kvůli svým vojenským úderům na cíle v Sýrii, kde má Moskva vojáky.

Protože se válka na Ukrajině protahovala, dohodl se Pentagon s Izraelci na přesunu asi 300 tisíců střel ráže 155 mm. Podle izraelského představitele, který byl o podrobnostech jednání informován, bylo americké přání přesunout munici oficiálně předloženo v šifrovaném telefonickém rozhovoru mezi americkým ministrem obrany Lloydem Austinem a Bennym Gantzem, tehdejším izraelským ministrem obrany.

Gantz následně tuto záležitost předložil vládě. Zástupci izraelského ministerstva obrany doporučili plán přijmout, aby se vyhnuli napětí s USA. Ostatně munice je pořád americkým majetkem. Tehdejší premiér Jair Lapid tak žádost schválil.
