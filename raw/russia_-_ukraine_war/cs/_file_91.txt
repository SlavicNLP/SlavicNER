Kdo je Putinův přítel a kontroverzní oligarcha Medvedčuk?

Ukrajinská tajná služba SBU informovala, že zadržela proruského opozičního poslance, sedmašedesátiletého Viktora Medvedčuka, který uprchl z domácího vězení. Své tvrzení podpořila fotografiemi ukrajinského oligarchy s pouty na rukou. Volodymyr Zelenskyj později navrhl, aby byl politik vyměněn za ukrajinské zajatce. Medvečuk je znám svými prokremelskými postoji a k Putinovi má opravdu blízko. Navíc vlastní obrovský majetek. Jen jeho luxusní jachtu za miliardy mu na začátku války zabavili Chorvati. Teď ho chce ukrajinský prezident Zelenskyj vyměnit za zajaté ukrajinské vojáky.



Viktor Medvedčuk je dvanáctým nejbohatším mužem na Ukrajině, jehož majetek podle časopisu Forbes činí v přepočtu asi 13 miliard korun. Jedná se o velmi kontroverzní postavu s velmi úzkými vazbami na Moskvu. Sám oligarcha dokonce tvrdí, že Putin je jeho blízkým přítelem a že je ruský prezident kmotrem jeho nejmladší dcery. Sankce na Medvedčuka dopadly téměř ihned po začátku války. V polovině března se totiž úřadům podařilo v Chorvatsku zabavit jeho luxusní jachtu Royal Romance. Plavidlo dlouhé 92,5 metru má podle webu SuperyachtFan hodnotu v přepočtu asi 4,4 miliardy korun.
