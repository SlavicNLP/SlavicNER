Proruská pražská demonstrace uráží naši čest, zlobí se Kyjev

„Odsuzujeme snahu účastníků proruských akcí ospravedlnit válku Ruska proti Ukrajině a urazit čest a důstojnost Ukrajinců, kteří za cenu svého života brání svobodu v Evropě,“ uvedl mluvčí ukrajinského ministerstva zahraničí Oleg Nikolenko. Zároveň dodal, že sobotní shromáždění podle něj neodráží skutečné nálady v Česku. „Nepochybujeme o solidaritě absolutní většiny... Čechů, kteří stovkám tisíc Ukrajinců poskytli dočasné útočiště.“ „Ukrajinská strana je vděčná obyvatelům Kolína a Prahy, kteří se postavili proti víkendovým proruským shromážděním,“ uvedl Nikolenko. Kromě demonstrace v Praze odkazoval i na protest přibližně 2000 členů ruské komunity v Kolíně nad Rýnem, kteří požadovali konec sankcí uvalených na Rusko a vojenské pomoci Ukrajině. „Tyto aktivity neměly nic společného se svobodou slova a opravdovými náladami v Německu a České republice,“ dodal mluvčí.

Na tříhodinové demonstraci proti vládě se v sobotu na Václavském náměstí v Praze sešlo zhruba 70 tisíc lidí. Na protestu s názvem Česká republika na 1. místě vystoupili politici často označováni jako proruští, například Zuzana Majerová-Zahradníková z Trikolóry či předseda strany Volný blok Lubomír Volný či Josef Skála z Komunistické strany Čech a Moravy, kteří opakovaně vyzývali k zastavení vojenské pomoci na Ukrajinu. Zahraniční reakce. Demonstrace vzbudila pozornost i v dalších zemích. Fialova slova o tom, že organizátoři demonstrace jsou „proruští“, mají blízko k „extremistickým postojům“ a jsou proti zájmům České republiky, citovala francouzská agentura AFP, španělský deník El Mundo či belgická televize RTBF či argentinský zpravodajský server Infobae. „Desítky tisíc protestujících z krajní pravice a krajní levice v sobotu v hlavním městě demonstrovaly proti prozápadní české vládě,“ napsala o demonstraci agentura AP. „Protestující požadovali demisi současné koaliční vlády konzervativního premiéra Petra Fialy, kterou kritizují za řadu věcí, včetně její prozápadně orientované politiky. Fiala uvedl, že každý má právo demonstrovat, ale že tito protestující vyjadřují proruské názory, které nejsou v zájmu České republiky a jejích občanů,“ napsala AP, kterou citoval například list The Washington Post.
