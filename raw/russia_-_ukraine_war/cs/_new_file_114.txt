Putin brzy vyhlásí druhou vlnu mobilizace, varují analytici

Ruský prezident Vladimir Putin vyhlásí druhou vlnu mobilizace v nejbližších dnech, tvrdí analytici amerického Institutu pro studium války. Podle nich není vyloučeno, že se tak stane už ve středu.

Institut v této souvislosti připomněl prohlášení mluvčího Kremlu Dmitrije Peskova, který v úterý oznámil, že Putin pronese o den později projev v Petrohradě u příležitosti 80. výročí prolomení nacistické blokády Leningradu sovětskou armádou.

„Putin rád používá symbolická data, aby oslovil ruský lid. Někteří ruští prováleční blogeři poznamenali, že využije této příležitosti k vyhlášení mobilizace. Ukrajinská a západní rozvědka také opakovaně varovala před plánovanými Putinovými mobilizačními přípravami na polovinu ledna,“ uvádí zpráva amerických analytiků.

Analytici jsou přesvědčeni, že neúspěchy a ztráty ve válce proti Ukrajině si vynutí zvýšit početní stavy ruské armády, aby se Moskva s ještě větší převahou pokusila zlomit ukrajinský odpor, který trvá už 328 dní.

Ruský ministr obrany Sergej Šojgu se chystá zvýšit počet vojáků na 1,5 milionu. To by podle jeho slov mělo zaručit „vojenskou bezpečnost státu a ubránit nové subjekty a kriticky důležité objekty Ruska“. Za nové subjekty ruští představitelé označují čtyři ukrajinské oblasti, jejichž připojení k Rusku ohlásil Putin na konci loňského září. Kyjev a většina států světa tuto anexi neuznávají.
