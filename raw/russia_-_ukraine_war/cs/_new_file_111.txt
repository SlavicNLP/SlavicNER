Urychlit dodávky tanků Leopard 2 může i Česko se Slovenskem, píše německý tisk

Německý zbrojní průmysl by mohl ještě letos připravit pro Ukrajinu až 15 tanků Leopard 2. S odvoláním na své zdroje o tom informoval deník Frankfurter Allgemeine Zeitung, který připomenul, že dosud průmysl jako možný termín dodání uváděl nejdříve rok 2024.

Tanků by ale letos mohlo Německo dodat Ukrajině až o třicet více, pokud by Česko a Slovensko souhlasily se zpožděním dodávek pro své ozbrojené síly, píše deník. Ochotu předat Ukrajině své tanky tohoto typu již ohlásily Polsko a Finsko.

Šéf německého zbrojního koncernu Rheinmetall Armin Papperger v nedávném rozhovoru prohlásil, že podnik by mohl s případnými dodávkami začít nejdříve v roce 2024. Podle FAZ je ale zbrojní průmysl schopen tanky dodat již letos v říjnu.

„Rozhodnutí ale potřebujeme dnes,“ citoval deník nejmenované zbrojní zástupce. V takovém případě by společnosti Rheinmetall a Krauss-Maffei Wegmann, které tanky Leopard 2 vyrábějí, mohly od třetího čtvrtletí expedovat jeden tank týdně.

Výrazně urychlit případné dodávky pro Ukrajinu by mohly podle FAZ Česko a Slovensko, kterým Německo darovalo tanky Leopard 2 náhradou za to, že tyto země předaly Kyjevu zbrojní techniku ze sovětské éry. Česko loni v prosinci převzalo první z tanků Leopard, celkem pak obdrží 14 starších bojových tanků Leopard 2A4 a jedno vyprošťovací vozidlo. Také Slovensko loni v prosinci převzalo první z 15 tanků Leopard 2A4.
