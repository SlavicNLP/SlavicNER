Evropští lídři v Kyjevě podpořili status kandidátské země EU pro Ukrajinu

Do Kyjeva dnes zvláštním vlakem z Polska dorazili francouzský prezident Macron, německý kancléř Olaf Scholz a italský premiér Mario Draghi, aby vyjádřili solidaritu Ukrajině čelící už čtvrtým měsícem vojenské agresi Ruska. K trojici se na místě připojil rumunský prezident Klaus Iohannis, jenž přijel jiným vlakem. "Všichni čtyři podporujeme okamžitý status kandidátské země do EU (pro Ukrajinu)," řekl šéf Elysejského paláce na tiskové konferenci po jednání. Německý kancléř prohlásil, že jeho vláda podporuje udělení oficiálního postavení kandidátské země pro Ukrajinu i Moldavsko. Zároveň však zdůraznil, že kandidáti musí k tomu, aby se skutečně stali členy unie, splnit jasná kritéria, upozornila agentura Reuters. "Itálie chce, aby Ukrajina získala kandidátský status, a podpoří tento postoj na příštím jednání Evropské rady," uvedl italský premiér. Premiéři a prezidenti členských zemí se na bruselském summitu sejdou příští týden ve čtvrtek a v pátek, přičemž Ukrajina je jedním z klíčových bodů programu vrcholné schůzky. Web Politico nedávno s odvoláním na několik unijních činitelů napsal, že Evropská komise je připravena doporučit kandidaturu Ukrajiny na členství v EU.
