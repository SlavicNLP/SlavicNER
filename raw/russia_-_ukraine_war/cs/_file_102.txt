Británie rozšířila protiruské sankce. Dotknou se i velitele odpovědného za masakry civilistů

Británie dnes rozšířila protiruské sankce o dalších 26 jmen. Na sankčním seznamu jsou nově zejména vysocí představitelé ruské armády, včetně velitele jednotek, které jsou podle dostupných informací zodpovědné za masakry civilistů v ukrajinském městě Buča. Informovalo o tom ministerstvo zahraničí. Britská vláda později oznámila, že také rozšířila seznam výrobků, na které se bude vztahovat zákaz dovozu z Ruska a zvýšila cla na některé zboží.

„Dnešní nová vlna sankcí míří na generály a zbrojní firmy, které mají na rukou krev,“ uvedla ministryně zahraničí Liz Trussová. „Nemorálnost ruského útoku na Ukrajince je každému zřejmá. Cíleně útočí na nemocnice, školy a dopravní infrastrukturu v Mariupolu i jinde - stejně jako to dělali v Čečensku a Sýrii,“ dodala. Konkrétně se nové sankce týkají například velitele letectva, generála Andreje Serďukova, zástupce velitele generálního štábu, generálplukovníka Nikolaje Bogdanovského, nebo podplukovníka Azatbeka Omurbekova, který velel ruským okupačním jednotkám v Buči. Média mu dala přízvisko „řezník z Buče“, protože se podle svědectví sám účastnil zabíjení neozbrojených civilistů i znásilňování místních žen. Sankce pro Rusko: Stahování světových značek i zabavování majetku oligarchům.

Sankce míří i na společnosti a jejich představitele, které podle Londýna invazi podporují nebo při ní pomáhají. Na seznamu je nově například šéf železničního přepravce Rossijskije železnyje dorogi (RŽD) Oleg Belozerov, zbrojní koncern Kalašnikov, ale také zástupce ředitele ruské tajné služby FSB Sergej Koroljov. Nejnovější obchodní sankce zahrnují zákaz dovozu stříbra, dřevěných výrobků a luxusního zboží z Ruska, včetně kaviáru. O 35 procentních bodů se také zvýší cla na některé výrobky z Ruska a Běloruska, včetně diamantů a kaučuku, oznámila vláda.
