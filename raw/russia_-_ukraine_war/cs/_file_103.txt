Car je pryč a dluhy taky. Rusko se řítí ke státnímu bankrotu, investorům dluží stovky miliard a splatit je nedokáže

P íše se rok 1918. Ruský lid si právě prošel světovou válkou a státním převratem. Nad zemí převzali moc Bolševici. Po carovi převzali i dluhy přesahující v přepočtu 1,25 bilionu korun. Země dluží, kam se podívá, a tak bolševici vyhlásí platební neschopnost. Tím carovy dluhy anulují. K platební neschopnosti vůči zahraničním investorům míří Moskva také nyní – po více než 100 letech. Rusko porušilo vůči investorům smluvní podmínky, když nezvládlo ke 4. dubnu zaplatit držitelům dolarových dluhopisů 649 milionů dolarů, tedy 14,6 miliardy korun. Namísto toho poskytlo platbu v rublech, píše Bloomberg . Celkem má přitom Rusko 15 mezinárodních dluhopisů zhruba za 40 miliard dolarů, tedy 900 miliard korun. Přibližně polovinu z těchto dluhopisů drží zahraniční investoři. Americké ministerstvo financí totiž zabránilo použít Rusku rezervy v dolarech, které si Moskva ukládala u amerických bank. Tím se Kreml mimo jiné připravoval na okamžik, kdy bude muset splácet investorům navzdory sankcím Západu. Jenže to kvůli kroku ministerstva financí USA není možné a Rusko své závazky proto zaplatilo v rublech. Příslušné moskevské instituce následně prohlásily, že záležitost považují za vyřízenou. V současné situaci je ovšem rubl prakticky nesměnitelná měna . Západ proto situaci za vyřízenou rozhodně nepovažuje.
