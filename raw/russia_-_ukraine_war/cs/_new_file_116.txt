Nizozemsko nabídne Ukrajině patrioty

Nizozemsko nabídne Ukrajině rakety systému protivzdušné obrany Patriot. Na úterním setkání s americkým prezidentem Joeem Bidenem v Bílém domě to podle agentury Reuters řekl nizozemský premiér Mark Rutte. Podle agentury AP ale Rutte při krátkém vystoupení s Bidenem neupřesnil, zda Nizozemsko na Ukrajinu systém Patriot přímo pošle, pomůže s potřebným výcvikem ukrajinských vojáků, nebo poskytne jinou pomoc související s nasazením systému na Ukrajinu.

Nizozemsko se tak přidává ke Spojeným státům a Německu, které už dříve oznámily, že těmito systémy podpoří ukrajinskou protivzdušnou obranu. Ukrajina se už od konce loňského února brání ruské ozbrojené agresi.

„Myslím, že je důležité, abychom se připojili, a diskutoval jsem o tom dnes (v úterý) ráno také s německým kancléřem Olafem Scholzem,“ uvedl Rutte. Rutte podle agentury ANP také řekl, že o věci už jednal s ukrajinským prezidentem Volodymyrem Zelenským.

Biden poděkoval Ruttemu za podporu Ukrajině. Uvedl také, že se těší na jednání o posílení dodavatelského řetězce. Rutte rovněž připomněl, že se Nizozemsko rozhodlo vynaložit na podporu Ukrajiny dalších 2,5 miliardy eur, což jeho vláda oznámila již dříve.

Podle Nizozemska bude Rutte s Bidenem jednat o další podpoře Ukrajiny, „stejně jako o další spolupráci v oblasti obrany a bezpečnosti a posílení dvoustranných obchodních vztahů“.

Systémy Patriot mohou s velkou mírou přesnosti zneškodnit vzdušné cíle a disponují pokročilými senzory, které pomáhají s jejich identifikací.
