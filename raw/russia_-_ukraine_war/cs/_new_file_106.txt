Vítězství bude naše, prohlásil Putin v Petrohradu

Ruský prezident Vladimir Putin při středeční návštěvě Petrohradu, který si připomíná prolomení nacistického obklíčení za druhé světové války, prohlásil, že Rusko ve „speciální vojenské operaci“ na Ukrajině nakonec vyhraje. Mimo jiné prý protože vyrábí třikrát víc raket než Spojené státy, které Ukrajinu vyzbrojují.



„Vítězství je nevyhnutelné,“ prohlásil Putin a vyzdvihl údajnou jednotu ruského lidu, odvahu a hrdinství ruských vojáků a práci obranného průmyslu.



„Každý z těchto článků… vytváří základ pro efektivní rozvoj a vítězství. O tom není žádných pochyb. Vítězství bude naše,“ řekl. Rakety nezmínil náhodou, ale protože v Petrohradu navštívil zbrojařský závod Almaz.



Zahraničí média upozorňují, že dobytí východoukrajinského města Soledaru, které Moskva ohlásila minulý pátek a Ukrajinci stále zpochybňují, představuje první ruský úspěch na bojišti od loňského léta.



Ukrajinská protiofenziva mezitím osvobodila valnou část Charkovské oblasti na severovýchodě země a také jihoukrajinský Cherson, jediné oblastní středisko, kterého se Rusové za skoro 11 měsíců války dokázali načas zmocnit.
