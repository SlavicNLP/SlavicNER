Rusko mělo zahájit tajnou mobilizaci. Skrývá to zřejmě i před svými obyvateli

Podle ukrajinské rozvědky Rusko zahájilo tajnou mobilizaci. Ta už v minulosti tuto situaci předpovídala, nyní má však i potvrzené informace. Rozvědka také uvedla, že ruská mobilizace je vedena dvěma způsoby. "Rusko provádí skrytou mobilizaci dvěma způsoby. Prvním jsou skutečné akce, které se nazývají skrytá mobilizace. Tím druhým je pak verbování záložníků, říkají tomu BARS," uvedl pro ukrajinský Channel 24 šéf Generálního ředitelství zpravodajské služby Ukrajiny generálmajor Kyrylo Budanov. Generálmajor také vysvětlil, že systém "BARS" spočívá v zapojení záložníků do bojových operací na základě krátkodobých kontraktů. Na Ukrajině jsou již takoví Rusové zajati.



Důvody, proč si Rusko netroufá oznámit otevřenou mobilizaci, jsou podle Budanova dva. Prvním jsou ekonomické faktory, protože v případě, že by Rusko otevřeně mobilizovalo, byly by na něj uvaleny daleko razantnější sankce. Druhým důvodem je pak stabilita ruské propagandy. Ta by mohla být citelně narušena, když by měla vysvětlovat veřejnosti proč k ní dochází. Navíc v oficiálních prohlášeních země se uvádí, že vše jde dobře. Rusko chce také změnit legislativu, která se týká narukování. Změna by se měla týkat množství vyhlášení odvodů za rok. Nyní se totiž v zemi může vyhlásit dvakrát ročně, po změně by se už mohlo kdykoliv. Pozměněný zákon chce také zajistit zvýšení dopadů za vyhýbání se vojenské službě. Tajná mobilizace je podle rozvědky také proto, že Rusko již nyní pociťuje znatelný nedostatek personálu ve svých vojenských jednotkách.
