Začíná jim svítat? Ruský propagandista v televizi drtivě sepsul režim

Zdrcující kritice, překvapivě odvysílané v televizi, podrobil ruský politický analytik Maksim Jusin tamní režim pro absolutní selhání v cílech takzvané speciální vojenské operace na Ukrajině. Všechno, co Kreml chtěl, dopadlo přesně naopak. Výsledkem demilitarizace je Ukrajina silnější než kdy dřív a Švédsko a Finsko vstupují do NATO, postěžoval si ve vysílání státní televize.

V pořadu Pravo znat (Právo vědět) porovnal cíle, které si prezident Vladimir Putin stanovil při invazi na Ukrajinu, se situací, v níž se Rusko nachází téměř 11 měsíců poté.

Putin prohlásil, že vyslal své síly do sousední země, aby „demilitarizovaly“ a „denacifikovaly“ Ukrajinu, což jsou cíle, jejichž pravdivost Kyjev i mezinárodní společenství odmítly. Rusko rovněž vykreslilo válku jako nezbytnou pro svou vlastní bezpečnost a pro omezení pronikání NATO do blízkosti svých hranic.

Jusin se pozastavil nad tím, že ruští představitelé stále tvrdí, že se cíle daří naplňovat, nebo že už dokonce byly splněny. „Demilitarizace. No, ukrajinská armáda, v očích mnoha, je lépe připravená k boji než před 10 měsíci, obdržela západní zbraně, o kterých se jí ani nesnilo. S demilitarizací to tedy nevypadá dobře,“ ohodnotil první bod.
