Zimní vlna nepřišla. Denně dorazí jen přes 300 Ukrajinců

Zimní vlna ukrajinských uprchlíků do Česka nepřišla. Jak vyplývá z dat ministerstva vnitra, které má Právo k dispozici, každý týden udělí v průměru 2200 žádostí o dočasnou ochranu.

„K výrazným výkyvům zatím nedochází, ale s pokračující zimou a stupňujícími se útoky nelze vyloučit, že v únoru a březnu se budou počty zvyšovat,“ řekla Právu Hana Malá z tiskového odboru vnitra.

Od začátku roku do 15. ledna bylo v Česku vydáno 5001 víz dočasné ochrany. Za první polovinu prosince úřady vydaly 4740 víz, což je mírný nárůst o 261 vydaných víz. Průměrně tak vychází, že za den sem přijede okolo 320 Ukrajinců.

Celkem byla ke včerejšku udělena dočasná ochrana 479 233 osobám. V době největší vlny k nám přicházelo až 17 tisíc uprchlíků denně.

„Ti, kteří z Ukrajiny mohli nebo chtěli odejít, tak odešli. Zatím se jejich zemi daří důsledky války zmírňovat, výpadky energie obnovují. Také apelují na to, aby lidé dál neodcházeli, protože je potřeba, aby tam pracovali. Čísla se dramaticky nezvyšují a zatím se zdá, že další vlna nenastane,“ řekla Právu Magda Faltová ze Sdružení pro integraci a migraci, která působí i v Radě vlády pro lidská práva.
