Část EU couvá z embarga na ruskou ropu. Šéf Fedu potvrdil růst sazeb

Top události. Zákaz importu ropy z Ruska se komplikuje. Některé státy Evropské unie zvažují, že ještě odloží svůj chystaný zákaz na dovoz ruské ropy, zejména pokud se Bruselu nepodaří přesvědčit Maďarsko, aby podpořilo poslední navrhovaný balík protiruských sankcí, informuje agentura Bloomberg . Velvyslanci EU budou finální podobu postihů, včetně embarga na import ropy znovu projednávat v pondělí. Maďarská vláda blokuje sankce, protože se obává zničujících dopadů na ekonomiku. Jiné země nicméně podle Bloombergu varují, že pokud k embargu nyní nepřistoupí, Moskva si to vyloží jako slabost. Na základě současného návrhu patří Česká republika ke státům, co mají dostat výjimku a ruskou ropu Česko bude moci dovážet až do června roku 2024. Většina ostatních členů se jí má vzdát do konce letošního roku. Fed chce nadále utahovat měnovou politiku. Staronový šéf americké centrální banky Fed Jerome Powell ve čtvrtek ujistil trhy, že jeho měnový výbor má v úmyslu pokračovat ve zvyšování základní úrokové sazby. Na příštích dvou zasedáních Fedu v červnu a červenci by měla sazba pokaždé vyrůst o půl procentního bodu. Powell tak dal jasně najevo, že jeho prvořadou prioritou je dostat pod kontrolu inflaci, která je v USA nyní nejvyšší za posledních čtyřicet let. Americký Senát včera schválil úřadujícímu guvernérovi centrální banky další mandát. Powell tak povede Fed i následující čtyři roky.
