Soušková: Za ruská zvěrstva nemůže krutost v krvi, vysvětlení jsou jinde. Na Ukrajinu si ale vojáci přijeli nakrást

Dovnitř Ruska teď nevidíme, k puči by mohlo dojít klidně zítra, ale větší nepokoje ze strany obyvatelstva jsou prakticky vyloučené, míní analytička Výzkumného centra AMO, politoložka a šéfredaktorka časopisu Mezinárodní politika Tereza Soušková. Říká, že Putin chce z Ruska znovu udělat světového hegemona. Záměry, se kterými do války na Ukrajině šel, se ale zatím míjí s realitou. Vliv na dnešní podobu Ruska a podporu Putina má historie země, devadesátá léta i změny, které udělal sám Putin. Soušková je v rozhovoru popisuje. Zároveň ale varuje před přílišnou generalizací. Ta nepomáhá situaci vysvětlit.



Kolektivní vina nebo determinismus v pohledu na dnešní Rusy teď podle Souškové nejsou na místě, ať už by šlo o pohled historický nebo geografický. Není to tak, že by většina společnosti skutečně dnes autenticky podporovala Putina. V Rusku Soušková vidí tišší většinu, která se přiklání na různé strany a propagandě nemusí vždy věřit. Analytička tak rozporuje závěry sociologických průzkumů, nevěří ale ani zprávám o Putinově špatném zdraví. Soušková říká, že se snažíme najít racionální vysvětlení třeba zvěrstev z Buči, ale odpovědi jsou jinde.
