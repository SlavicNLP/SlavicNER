Lídři EU chtějí protiruské sankce kvůli vojskům u Ukrajiny

Brusel - Evropská unie by měla udělat vše pro odvrácení ruského útoku na Ukrajinu a měla by jasně avizovat sankce, které by Rusko při naplnění tohoto "nejhoršího scénáře" zasáhly. Takto se ráno před startem unijního summitu vyjádřili někteří lídři členských zemí evropského bloku. Samotné jednání prezidenti a premiéři zahájili debatou o společném postupu proti dalšímu šíření nemoci covid-19. Baví se o urychlení dalšího očkování, nových restrikcích kvůli variantě omikron či délce platnosti covidových certifikátů napříč EU.



Evropští představitelé už v posledních dnech v souvislosti s hromaděním ruských vojsk poblíž Ukrajiny adresovali Moskvě varování, že případná invaze by ji přišla draho. Podle předběžné verze závěrů pro dnešní summit by měla unie Rusko varovat před "masivními následky", konkrétní návrh odvetných opatření ale zatím není na stole. "Musíme mluvit o sektorových a také ekonomických sankcích," řekl při příchodu na Evropskou radu litevský prezident Gitanas Nauseda. "Musíme udělat vše pro to, abychom zabránili nejhoršímu scénáři, který nemůžeme vyloučit," uvedl. Podle něj Ukrajina a další země na východě Evropy "pravděpodobně čelí nejnebezpečnější situaci za posledních 30 let". Lotyšský premiér Krišjánis Kariňš zase řekl, že unijní lídři musí zvážit "širokou škálu sankcí". Podle něj je třeba mít připravené "jasné sankce, jasné reakce" pro případ, že by se naplnila varování Washingtonu a Kyjeva ohledně možné ruské invaze. Podobně se vyjádřil slovenský premiér Eduard Heger, podle něhož "je důležité preventivně nastavit parametry" a zároveň postupovat v koordinaci s USA. Nejdůležitějším bodem dnešního summitu je nicméně pro Hegera vývoj pandemie nemoci covid-19, jímž lídři celé jednání zahájili.
