Požadavky Ruska, aby Ukrajina uznala „novou územní realitu“ jsou nepřijatelné, tvrdí USA

Požadavky Ruska, aby Ukrajina vzala v úvahu „nové územní skutečnosti“ pro zahájení mírových rozhovorů, jsou nepřijatelné a škodlivé. Prohlásil to americký ministr zahraničí Antony Blinken po jednání se svým britským kolegou Jamesem Cleverleym.

„Ruské požadavky, aby Ukrajina uznala nové územní skutečnosti, jsou nepřijatelné a neumožňují zahájit proces jednání,“ řekl Blinken. Zdůraznil, že Spojené státy spolu se svými spojenci poskytují Ukrajině vše, co potřebuje, aby uspěla v odporu proti ruské agresi.

„Nejrychlejší způsob, jak dosáhnout konce této války a zahájit diplomatická jednání, je posílit Ukrajinu na bojišti. To je přesně to, co děláme,“ dodal šéf americké diplomacie.

Začátkem ledna ruský prezident Vladimir Putin svému tureckému protějšku prezidentovi Recepu Tayyipovi Erdoganovi zdůraznil v rozhovoru „destruktivní roli západních států“, které zásobují Ukrajinu zbraněmi a také jí poskytují informace umožňující zaměřit tyto zbraně na ruské síly.

Rusko je podle Putina otevřeno „seriózním jednáním o Ukrajině“, pokud ovšem Kyjev splní ruské požadavky a uzná „novou územní realitu“, tedy Putinem ohlášené připojení čtyř ukrajinských regionů k Rusku.
