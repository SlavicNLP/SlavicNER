Povinnosti zesnulého ukrajinského ministra bude dočasně zastávat policejní náčelník

Ukrajinská vláda ve středu jmenovala náčelníka ukrajinské policie Ihora Klymenka náměstkem ministra vnitra a dočasně mu uložila vykonávat ministerské povinnosti. V příspěvku na Telegramu o tom informoval premiér Denys Šmyhal. Vedení ministerstva včetně hlavy úřadu Denyse Monastyrského ve středu zahynulo při havárii vrtulníku u Kyjeva.

„Návrh na jmenování nového (ministra vnitra) bude podán po jednání s parlamentem,“ uvedl Šmyhal. Ministerstvo vnitra je podle něj jednou z klíčových složek bezpečnosti, a proto je třeba dodržet zavedený protokol při výběru nového resortního šéfa.

Vrtulník, ve kterém byli kromě Monastyrského také první jeho náměstek Jevhenij Jenin a státní tajemník Jurij Lubkovyč, se ve středu ráno zřítil v obydlené oblasti Brovary na předměstí Kyjeva. Havárie si vyžádala přes deset mrtvých.

Ukrajinský prezident Volodymyr Zelenskyj nařídil tajné službě, policii a dalším orgánům zjistit příčiny nehody.

Mluvčí ukrajinské policie a ukrajinského letectva podle médií shodně uvedli, že je příliš brzy na stanovení příčin neštěstí, které se pokusí určit vyšetřovací komise.
