Vazby Ruska se zbytkem světa se postupně přetrhávají

Komentář na facebookovém profilu k dluhům Ruské federace. Default zpět na scéně. Rusku se na poslední chvíli, zřejmě i za pomoci rozhodnutí americké administrativy, podařilo vyváznout z hrozící právní cizoměnové "nesolvence", tedy selhání při splácení zahraničního cizoměnového dluhu. Jak jsem již psal, šlo by o dalekosáhlý proces, který by se silně dotkl celé ekonomiky a ze kterého by byla složitá cesta ven (to se v Rusku stalo naposledy po nástupu bolševiků v roce 1917). A to i přesto, že Rusko má poměrně malý cizoměnový dluh a teoreticky má dost velké rezervy (a též přebytek obchodu). Bývalá šéfka FEDu a dnešní ministryně financí má samozřejmě pravdu, že Rusko je již dnes "odříznuto od globálních kapitálových trhů" a tudíž nejde o krok zásadní, ale osobně mám zato, že jeho význam by byl velký. Mimo jiné dále omezí možnost Ruska provádět obchod s většinou "civilizovaných" zemí a silně zkomplikuje možnost postupného znovuzapojení Ruska do světové ekonomiky, pokud by nedošlo k takové změně režimu, která by tuto možnost postupně otevřela. Od reality odtrženému vládci Kremlu, kterého nezajimají ani životy ruských vojáků, natož tak Ukrajinců, a kterého vůbec natrápí strmý pokles životní úrovně, který Rusko čeká, to může vést na cestu a la Severní Korea. Není to nelogické, neb vazby Ruska se zbytkem světa se postupně přetrhávají a i ty země, kterým by počínání Ruska za normálních okolností nevadilo, se obávají důsledků sankcí demokratického západu, jak naznačuje třeba i chování některých firem z Číny. Byla by to cesta izolace, stagnace a tvrdé diktatury. Navíc s obrovským arzenálem jaderných zbraní, což je pro svět dosti znepokojivá vyhlídka.
