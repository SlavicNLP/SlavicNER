Putin dostal, co chtěl, hodnotí experti dvouhodinovou besedu s Bidenem

Šéf Kremlu si podle něj během videokonference vyslechl varování, že Spojené státy a jejich evropští spojenci v případě další ruské invaze na Ukrajinu odpoví „silnými ekonomickými opatřeními“, navýší vojenskou pomoc Kyjevu a dále posílí členské státy NATO ve východní Evropě.



Klíčovou částí odvety by bylo zablokování ruského plynovodu Nord Stream 2, který už byl dokončen, ale ještě nebyl uveden do provozu. Washington podle deníku The Financial Times zesílil tlak na Berlín, aby v případě napadení Ukrajiny klíčový energetický projekt Gazpromu za deset miliard eur zrušil. Nastupující vláda Olafa Scholze je tomuto návrhu údajně otevřená.



„Pokud Vladimir Putin chce, aby tím plynovodem proudil plyn, tak by neměl riskovat invazi na Ukrajinu,“ řekl novinářům Sullivan, který během videokonference seděl po Bidenově boku v konferenční místnosti v podzemí Bílého domu. Podle agentury Bloomberg je na stole ještě možnost odříznout Rusko od bankovní sítě SWIFT, která zprostředkovává mezinárodní finanční transakce. USA by také mohly ztížit investorům nákup ruských dluhopisů a schopnost Ruska měnit rubly za dolary a jiné cizí měny. Další sankce by dopadly na klíčové finanční instituce a oligarchy.
