Ukrajinci se stáhli ze Soledaru, tvrdí Britové

Britská rozvědka ve středu uvedla, že se Ukrajinci stáhli v pondělí večer ze Soledaru, o který se sváděly přes týden tvrdé boje. Zmiňuje, že to komplikuje zásobování nedalekého Bachmutu. Ukrajinský generální štáb ale přesto uvedl Soledar mezi ukrajinskými městy, která Rusové v úterý ostřelovali.

„Na konci 16. ledna 2023 se ukrajinské síly s vysokou pravděpodobností stáhly z města Soledar v Doněcké oblasti a nechaly je pod kontrolou ruské armády a Wagnerově skupině,“ uvedla britská rozvědka. Dodala, že Ukrajinci zřejmě zřídili nové obranné linie západně od města.

Ukrajinský generální štáb ale ve středeční svodce jmenoval Soledar mezi patnácti obcemi ostřelovanými u Bachmutu. V katastru Soledaru navíc měla ukrajinská protivzdušná obrana nepřátelský bitevník Suchoj Su-25.

Rusové už od minulého týdne tvrdí, že Soledar dobyli, jako první to oznámil majitel Wagnerovy skupiny Jevgenij Prigožin, protože právě její příslušníci město dobývali. Kyjev jeho pád opakovaně popíral, naposled na začátku víkendu.

Britská rozvědka upozorňuje, že ovládnutí Soledaru podporuje operaci, jejímž cílem je obklíčit Bachmut. Po jeho ztrátě je podle Britů pod tlakem jedna ze dvou hlavních zásobovacích silnic do Bachmutu, který se snaží Rusové dobýt od června a od prosince zvyšují tlak. „Záběry ukazují, že od začátku ledna 2023 jsou jih a východ Bachmutu dál terčem silného dělostřeleckého bombardování.“
