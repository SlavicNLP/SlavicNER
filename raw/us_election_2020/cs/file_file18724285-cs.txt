USA: Kolegové volitelé

Podle americké ústavy nevolí prezidenta a viceprezidenta přímo řadoví voliči. Ti volí jenom volitele (electors) – zástupce svého státu v tzv. kolegiu volitelů (electoral college). A teprve tito volitelé zvolí samotného prezidenta.

Každý stát USA má v celém kolegiu tolik volitelů, kolik má kongresmanů a senátorů. Celkem je tedy volitelů 538. Potřebná většina tedy představuje 270 hlasů. Kolegium se ovšem, na rozdíl od Kongresu, fyzicky neschází na jednom místě. Místo toho se volitelé sejdou ve svém státě, tam hlasují a výsledky pak zašlou do hlavního města. Na volitele má nárok i samotný Washington, D.C., který není státem. Avšak jen v minimálním počtu – tak, aby neměl více, než nejmenší stát, což v současné době znamená 3 volitele.
