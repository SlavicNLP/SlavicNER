Jaký brexit Londýn vlastně chce? Poohlíží se po trzích mimo Evropu

Britská vláda se musí domluvit, jaké vztahy chce s EU mít poté, co ji opustí - Londýn v tom stále nemá jasno. Britové se kromě toho chtějí zapojit do plánované dohody o volném obchodu mezi státy Pacifiku. Ekonomicky jednoznačně nejdůležitější jsou ale pro Spojené království vztahy s Evropskou unií.

Velká Británie se musí co nejdříve domluvit, jaké by chtěla mít vztahy s Evropskou unií poté, co z ní vystoupí. Londýn v tom ani rok a půl po referendu o brexitu nemá jasno. Hlavním důvodem jsou spory mezi vládními konzervativci. Británie by přitom měla už tento měsíc začít s EU jednat o tom, jak budou vzájemné vztahy do budoucna vypadat. Britové začali zkoumat možnost, že by po odchodu z EU vstoupili do dohody o volném obchodu zvané Transpacifické partnerství (TPP), která zahrnuje 11 zemí včetně Japonska, Austrálie nebo Mexika. Původními členy byly i Spojené státy, ale nový prezident Donald Trump jejich účast zrušil. Pokud by Spojené království k dohodě skutečně přistoupilo, bylo by jedinou členskou zemí mimo pacifickou oblast.
