Britský parlament schválil zákon o brexitu, chybí už jen podpis královny

LONDÝN Shutterstock Britský parlament dnes schválil konečnou podobu zákona o odchodu Británie z Evropské unie, který Spojenému království po vystoupení z bloku zajistí právní kontinuitu. Sněmovna lordů, což je horní komora parlamentu, takzvaný zákon o brexitu podle agentury Reuters potvrdila v podobě, jakou požadovala premiérka Theresa Mayová. Lordi tak učinili vzápětí poté, co Dolní sněmovna zamítla další ze série dodatků, které horní komora navrhla s cílem poskytnout zákonodárcům větší vliv na řízení brexitu. Přijatý návrh zákona o brexitu se oficiálně stane zákonem v nadcházejících týdnech, až získá souhlas královny Alžběty II. Získání souhlasu panovnice je formálním aktem, kterým se završí schvalovací proces. Reuters poznamenal, že vyslovení souhlasu nepředchází žádné debaty o podobě návrhu přijatého parlamentem. Sněmovna lordů, která je proevropsky orientovaná, schválila v minulosti k zákonu o brexitu sérii dodatků, Dolní sněmovna ale všechny zamítla. Stalo se tak i ve středu v případě návrhu, který parlamentu přisuzoval důležitější roli pro případ, že poslanci dolní komory dohodu o brexitu neschválí, nebo se Londýnu a Bruselu nepodaří takovou dohodu vůbec dojednat. Vláda Mayové v minulosti souhlasila jen se symbolickým schvalováním dalších svých kroků parlamentem v případě neexistence dohody, což po dnešku stále platí. Reuters napsal, že Sněmovna lordů návrh v podobě, jaký Mayová chtěla, přijala bez hlasování. Souhlas lordů po neúspěchu provést změny se podle médií očekával.
