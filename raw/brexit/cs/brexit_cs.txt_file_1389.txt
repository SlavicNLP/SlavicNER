Brexit Británii ekonomicky poškodí, ať bude dohoda s Bruselem jakákoliv, vyplývá z utajované analýzy britských úřadů

Odchod z Evropské unie Británii hospodářsky poškodí, ať už budou podmínky dohody, kterou s Bruselem uzavře, jakékoliv. Podle serveru BuzzFeed News to vyplývá z dosud utajované analýzy, kterou vypracovaly britské úřady a kterou server získal. Británie by měla EU opustit 29. března příštího roku, přechodné období by podle unijního návrhu mohlo trvat dalších 21 měsíců. Britská vláda premiérky Theresy Mayové dlouhodobě popírá, že by se zemi po brexitu mělo vést hůře.



Britské hospodářství podle dokumentu datovaného lednem 2018, který nyní zveřejnil server BuzzFeed News, poroste pomaleji, ať už dojde ke kterémukoliv ze tří zkoumaných scénářů. Pokud by se Britům podařilo uzavřít s evropskou sedmadvacítkou komplexní dohodu o volném obchodu, byl by růst v následujících 15 letech podle uniklého dokumentu o pět procent nižší než v případě, že by k brexitu nedošlo. Pokud by Londýn s Bruselem neuzavřel žádnou dohodu a EU s Británií by následně obchodovaly na základě pravidel Světové obchodní organizace (WTO), klesl by ve stejném období oproti současnému odhadu růst dokonce o osm procent.
