V Evropském parlamentu po brexitu ubude poslanců, část křesel se i rozdělí

V Evropském parlamentu klesne počet křesel po odchodu Británie z EU. Ve středu to schválili europoslanci. Místo současného počtu 751 mandátů se bude od příštího roku rozdělovat ve volbách 705 poslaneckých míst. Česko bude mít i nadále 21 křesel. Britským zástupcům patří v současnosti v europarlamentu 73 křesel. Z nich 46 míst zůstane po brexitu prázdných a zbylých 27 křesel obsadí noví europoslanci ze zemí, které současné rozdělení mandátů znevýhodňuje. Nejvíce posílí Francie a Španělsko, kterým přibude po pěti poslancích. O tři křesla si polepší Itálie a Nizozemsko, dva poslance navíc bude mít Irsko. Po jednom pak přibude Dánsku, Chorvatsku, Polsku, Rakousku nebo třeba Slovensku.
