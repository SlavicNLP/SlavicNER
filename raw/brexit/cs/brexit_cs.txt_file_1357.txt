Britská premiérka pozvala do Downing Street Daniela Křetínského. Na setkání s "byznysovými lídry" jí radil s dopady brexitu

Jeden z nejbohatších Čechů Daniel Křetínský se ve čtvrtek v Londýně radil s britskou premiérkou Theresou Mayovou, jak se vypořádat s dopady brexitu na byznys. Křetínský vlastní v Británii několik elektráren. Setkání s "klíčovými byznysovými lídry", jak o události hovoří tiskový mluvčí britské premiérky, se v Downing Street kromě Křetínského účastnili i šéf britské firmy Bosch Steffen Hoffmann, generální ředitel Telefóniky José María Álvarez-Pallete López, ředitelka Bank of Ireland Francesca McDonaghová, šéf maďarských aerolinek Wizz Air József Váradi nebo marketingový ředitel BMW Ian Robertson. Na dotaz, co na setkání britské premiérce poradil, Křetínský Hospodářským novinám neodpověděl. Mayová s podnikateli hovořila o své představě budoucího partnerství Velké Británie s Evropskou unií o přechodném období, které po brexitu bude následovat. "Theresa Mayová ujistila o závazku Spojeného království udržovat vysoké regulační standardy a hledat opatření, která podpoří průmysl v celé EU a ve Velké Británii," uvedl James Slack, tiskový mluvčí premiérky.
