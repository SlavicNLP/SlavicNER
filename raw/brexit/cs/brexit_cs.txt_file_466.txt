Představy Britů o vztazích s EU po brexitu? Nerealistické iluze, zní z Bruselu

Vyjednavač Evropské unie pro brexit Michel Barnier potvrdil, že Brusel nepokládá za realistické představy Londýna o budoucnosti vzájemných vztahů, až Spojené království evropský blok opustí. Novinářům řekl, že plně sdílí pohled šéfa Evropské rady Donalda Tuska, který nejnovější nápady Londýna už v pátek označil za něco, co je zcela postaveno na iluzích. Britská premiérka Theresa Mayová chce pohled svého kabinetu na budoucnost spolupráce EU a své země představit v pátečním projevu. Média ale široce informují, že Londýn si představuje existenci tří skupin oblastí vztahů s různou mírou vzájemné provázanosti. Podle Tuska a Barniera je to ale princip "vybírání třešniček z dortu".
