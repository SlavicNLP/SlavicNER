Лондон иска по-дълъг преходен период след Брекзита

Британското правителство е настояло пред Европейския съюз да бъде обсъден по-дълъг преходен период след Брекзита , предлагайки този период да трае толкова дълго, колкото е необходимо да се договори ново партньорство, съобщиха Ройтерс и Блумбърг, като се позовават на правителствен документ и на източник от правителството. Източникът прави уговорката, че не става дума за промяна в политиката на кабинета за Брекзита. Според Лондон става дума за период от около две години, но бил готов да обсъди това с ЕС. От министерството за Брекзита засега не е намерен никой за коментар. "ЕС иска преходен период от 21 месеца, ние искаме период от около 24 месеца", казал източникът, като добавил, че премиерът и преди е изключвала преходен период, надхвърлящ 2 години. Според агенция Блумбърг, цитирана от ТАСС, в британското правителство смятали, че по отношение на преходния период позициите на Лондон и Брюксел съвпадат, но имало няколко аспекта, които изискват обсъждане. Според официално възприетия график преговорите за Брекзита трябва да продължат до ноември 2018 г., след което постигнатото споразумение трябва да бъде одобрено от парламентите на ЕС и на Великобритания. Самият развод ще се състои на 29 март догодина, след което, по първоначалния план, ще настъпи преходен период, който ще продължи до 31 декември 2020 г., отбелязва БТА.
