Фараж зове за твърд Brexit, ако не се постигне сделка за финансовите услуги

Великобритания трябва да избере "твърд" Brexit, ако ЕС не предложи споразумение за финансовите услуги. Това призова евроскептикът и депутат в Европейския парламент Найджъл Фараж преди среща с шефа на ЕС за Брекзит Мишел Барние, предаде Reuters. Фараж, бивш лидер на Партията за независимост на Великобритания, който води кампания за излизане на страната от ЕС, подчерта, че без споразумение за финансовите услуги Обединеното кралство трябва да базира бъдещите си отношения с ЕС на правилата на Световната търговска организация или вариант "твърд" Brexit. "Ако не постигнем разумна сделка по отношение на услугите и по-специално финансовите услуги, то можем просто да отидем към търговските правила на СТО", допълни Фараж.
