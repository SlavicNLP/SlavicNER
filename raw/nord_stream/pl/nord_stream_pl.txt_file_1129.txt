USA uruchomiły w mediach społecznościowych kampanię przeciwko budowie Nord Stream 2

Stany Zjednoczone uruchomiły w mediach społecznościowych kampanię, w której sprzeciwiają się budowie gazociągu Nord Stream 2. Ich zdaniem projekt dzieli Europę - czytamy w BiznesAlert.pl.

Stany Zjednoczone wielokrotnie podkreślały swój sprzeciw wobec budowy gazociągu Nord Stream 2. USA podtrzymuje stanowisko, że zagraża on bezpieczeństwu energetycznemu Europy i stanowi kolejne narzędzie upolitycznienia przez Rosję dostaw gazu. Warto również nadmienić, że Waszyngton popiera działania Europy na rzecz dywersyfikacji źródeł dostaw błękitnego paliwa - w tym realizację projektów, takich jak Południowy Korytarz Gazowy czy Baltic Pipe. Mają one zmniejszyć zależność Europy od dostaw rosyjskiego gazu.

Pod koniec maja Sekretarz Stanu USA, Mike Pompeo, dopuścił możliwość nałożenia kolejnych sankcji, które mogłyby uderzyć w partnerów Nord Stream 2. Mimo, że w sierpniu 2017 roku prezydent USA, Donald Trump, podpisał ustawę, na podstawie której można ukarać każdą spółkę współpracującą z Rosjanami nadal nie skorzystał z możliwości nałożenia sankcji na podmioty zaangażowane w Nord Stream 2 - czytamy w BiznesAlert.pl.
