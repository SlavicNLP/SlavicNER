Jste v zajetí Moskvy, obul se Trump do Německa kvůli ruskému plynu

„K čemu je NATO, pokud Německo platí Rusku miliardy dolarů za plyn a energii? Proč jen pět z 29 (členských) států dodrželo svůj závazek? USA platí za ochranu Evropy, ale pak tratí miliardy na obchodě. Musí platit dvě procenta HDP okamžitě, ne až v roce 2025,“ napsal Trump na svůj oficiální twitterový účet jen pár hodin po prvních společných jednání na vrcholné schůzce NATO.



Do Německa se ale americký prezident obul hned ráno během společné pracovní snídaně s šéfem NATO Jensem Stoltenbergem. Německo je podle něj zajatcem Ruska a „zcela pod jeho kontrolou“ kvůli miliardovým dodávkám zemního plynu, citovaly Trumpova slova některé agentury. „Máme vás chránit před Ruskem, ale platíte miliardy dolarů Rusku. Myslím, že je to velmi nevhodné,“ citovala prezidenta například agentura AP.
