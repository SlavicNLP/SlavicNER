Náměstek na MPO Neděla: Nord Stream 2 může pomoci naplnit českou plynárenskou síť

Plánovaný plynovod Nord Stream 2, který spojí Rusko přímo s Německem po dně Baltského moře, může pomoci s naplněním české plynárenské sítě, řekl to náměstek ministryně průmyslu pro suroviny a energetiku René Neděla. Stavbu plynovodu dlouhodobě kritizují některé evropské státy a USA.



„Z pohledu ministerstva je názor na Nord Stream 2 jednoznačný. Končí nebo budou končit dlouhodobé kontrakty a my jsme zodpovědní za to, aby plynárenská soustava byla využívána co nejefektivněji,“ uvedl Neděla. Nový plynovod může podle něj velmi pomoci pro zachování objemu plynu, který je přes Česko přepravován. „Z technického a ekonomického pohledu tento projekt určitě podporujeme, tak aby tranzitní kapacity byly v České republice zachovány a abychom neměli nejdražší distribuci vůbec v Evropě. Samozřejmě vnímáme tranzit přes Ukrajinu a byli bychom neradi, kdyby bylo schvalováno, že by to mělo znamenat, že přes Ukrajinu nebude žádný tranzit,“ uvedl. Podle kritiků projektu jde stavba proti zájmům Evropské unie, zvyšuje závislost na Rusku a nese s sebou riziko další destabilizace Ukrajiny.
