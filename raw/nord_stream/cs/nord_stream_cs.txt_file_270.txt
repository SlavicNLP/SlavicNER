DPA: Cílem Trumpovy kritiky Německa může být snaha prodat americký plyn

Brusel/Berlín Reuters Donald Trump chce kritikou Německa za dovoz plynu z Ruska podpořit vlastní ekonomické zájmy. V reakci na ostrá slova amerického prezidenta na adresu Berlína, která pronesl na setkání s generálním tajemníkem NATO před začátkem středečního summitu, to napsala agentura DPA. Souvislost s hledáním nových odbytišť pro americký břidlicový plyn spatřuje v kritice amerického prezidenta rovněž agentura AFP. Podle listu The Washington Post se Trump na zvýšení vývozu amerického plynu soustředil hned po nástupu do funkce.
